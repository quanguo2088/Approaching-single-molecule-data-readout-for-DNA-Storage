唐诗300首    
黄鹤楼 作者：崔颢         
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。   

江畔独步寻花 作者：杜甫   
黄四娘家花满蹊，千朵万朵压枝低。   
留连戏蝶时时舞，自在娇莺恰恰啼。   

清明 作者：杜牧   
清明时节雨纷纷，路上行人欲断魂。   
借问酒家何处有？牧童遥指杏花村。

山行 作者：杜牧   
远上寒山石径斜，白云生处有人家。   
停车坐爱枫林晚，霜叶红于二月花。

咏柳 作者：贺知章   
碧玉妆成一树高，万条垂下绿丝绦。
不知细叶谁裁出，二月春风似剪刀。   

芙蓉楼送辛渐 作者：王昌龄   
寒雨连江夜入吴，平明送客楚山孤。
洛阳亲友如相问，一片冰心在玉壶。